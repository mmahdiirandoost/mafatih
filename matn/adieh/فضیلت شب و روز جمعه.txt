    فصل چهارم در فضيلت واعمال شب و روز جمعه‏
 بدان كه شب و روز جمعه را امتياز تامّ است از ساير ليالى و ايّام بمزيد رفعت و شرافت و نباهت از رسول خدا صلى الله عليه وآله روايت شده كه شب جمعه و روز جمعه بيست و چهار ساعت است و در هر ساعت حقّ تعالى ششصد هزار كس را از جهنّم آزاد كند و از حضرت‏صادق‏عليه السلام وارد شده كه هر كه بميرد ما بين زوال روز پنجشنبه تا زوال روز جمعه خدا پناه دهد او را از فشار قبر و نيز از آن حضرت منقول است كه جمعه را حقّى و حرمتى عظيم هست پس زنهار كه ضايع نگردانى حرمت آن را و تقصير مكن در چيزى از عبادت حق تعالى در آن روز و تقرّب جو بسوى خدا به عملهاى شايسته و ترك‏نما جميع محرّمات خدا را زيرا كه خدا ثواب طاعات را مضاعف مى‏گرداند و عقوبت گناهان را محو مى‏نمايد و درجات مؤمنان را در دنيا و عقبى بلند مى‏گرداند و شبش در فضيلت مانند روز است اگر توانى كه شب جمعه را زنده دارى به نماز و دعا تا صبح بكن بدرستى‏كه خداوند عالَم در شب جمعه ملائكه را براى مزيد كرامت مؤمنان به آسمان اوّل ميفرستد كه حسنات ايشان را زياده گردانند و گناهان ايشان را محو كنند و حقّ تعالى واسِعُ العَطا و كريم است، و نيز در حديث معتبر از آن حضرت مرويست كه گاه هست كه مؤمن دعا مى‏كند براى حاجتى و حقّ تعالى قضاى حاجت او را تأخير مى‏كند تا اينكه در روز جمعه حاجت او را برآورد و براى فضيلت جمعه مضاعف گرداند، و فرمود كه چون برادران يوسف عليه السلام از حضرت يعقوب عليه السلام استدعاى طلب آمرزش گناهان خود كردند گفت سَوْفَ اَسْتَغْفِرُ لَكُمْ رَبِّى‏ يعنى بعد از اين استغفار خواهم كرد براى شما از پروردگار خود حضرت فرمود كه تأخير كرد كه در سحر شب جمعه دعا كند تا مستجاب گردد، و نيز از آن حضرت مروى است‏كه چون شب جمعه مى‏آيد ماهيان دريا سر از آب بيرون مى‏آورند و وحشيان صحرا گردن مى‏كشند و حقّ تعالى را ندا مى‏كنند كه پروردگارا ما را عذاب مكن به گناه آدميان، واز حضرت امام محمّد باقرعليه السلام منقول است كه حقّ سبحانه و تعالى امر مى‏نمايد ملكى را كه در هر شب جمعه از بالاى عرش ندا مى‏كند از اوّل شب تا آخر شب از جانب رَبِّ اَعلى‏ كه آيا بنده مؤمنى هست كه پيش از طلوع صبح براى آخرت و دنياى خود مرا بخواند تا من دعاى او را مستجاب كنم آيا بنده مؤمنى هست كه پيش از طلوع صبح از گناه خود توبه كند پس من توبه او را قبول كنم آيا بنده مؤمنى هست كه من روزى او را تنگ كرده باشم و از من سؤال كند كه روزى او را زياد گردانم پيش از طلوع صبح پس روزى او را گشاده گردانم آيا بنده مؤمن بيمارى هست كه از من سؤال كند پيش از طلوع صبح كه او را شفا دهم تا او را عافيت كرامت كنم آيا بنده مؤمن غمگين محبوسى هست كه پيش از طلوع صبح از من سؤال كند كه او را از زندان رها كنم و غمش را فرج دهم پس دعايش را مستجاب گردانم آيا بنده مؤمن مظلومى هست كه از من سؤال كند پيش از صبح براى دفع ستم ظالم تا من از براى او انتقام بكشم وحقّش را به او برگردانم پيوسته اين ندا را مى‏كند تا طلوع صبح، و از حضرت اميرالمؤمنين‏عليه السلام منقول است كه حقّ تعالى جمعه را از همه روزها برگزيده و روزش را عيد گردانيده و شبش را مثل روزش گردانيده، و از جمله فضيلت روز جمعه آنستكه هر حاجت كه در آنروز از خدا سؤال كنند برآورده مى‏شود و اگر جماعتى مستحقّ عذاب شوند چون شب جمعه و روز جمعه را دريابند و دعا كنند خدا آن عذاب را از ايشان برمى‏گرداند و امور مقدّره را حقّ تعالى در شب جمعه مبرم و محكم مى‏گرداند پس شب جمعه بهترين شبها و روزش بهترين روزها است و از حضرت صادق‏عليه السلام روايت شده كه بپرهيزيد از گناه در شب جمعه كه عقوبت گناهان در آن شب مضاعف است چنانچه ثواب حسنات مُضاعف است و هر كه معصيت خدا را در شب جمعه ترك كند حقّ تعالى گناهان گذشته او را بيامرزد و هر كه در شب جمعه معصيتى را علانيه بكند حقّ تعالى او را بگناهان جميع عمرش عذاب كند و عذاب آن گناه را بر او مضاعف كند، و بسند معتبر از حضرت امام رضاعليه السلام منقول است كه حضرت رسول صلى الله عليه وآله فرمود كه روز جمعه سيّد و بزرگتر روزها است حقّ تعالى در آن روز ثواب حسنات را مضاعف مى‏دهد و گناهان را محو مى‏نمايد و درجات را بلند مى‏گرداند و دعوات را مستجاب مى‏گرداند و شدّتها وغمها را زايل مى‏گرداند و حاجتهاى بزرگ را برمى‏آورد و روز مزيد است كه خدا رحمتهاى خود را نسبت به بندگان زياد مى‏گرداند و جماعت بسيار از آتش آزاد مى‏سازد پس هر كه بخواند خدا را در آن روز و بشناسد حقّ و حرمت آنرا حقّ است بر خداوند تعالى كه او را از آتش جهنّم آزاد گرداند پس اگر در روز جمعه يا شب آن بميرد ثواب شهيدان دارد و در قيامت ايمن از عذاب الهى مبعوث مى‏گردد و هر كه استخفاف بحرمت جمعه نمايد و حقّ او را ضايع گرداند كه نماز جمعه بجا نياورد يا محرّمات الهى را در آن بعمل آورد بر خدا لازمست كه او را به آتش جهنّم بسوزاند مگر آنكه توبه كند و بسندهاى بسيار معتبر از حضرت امام محمّد باقرعليه السلام منقول است كه آفتاب طالع نگرديده است در روزى كه بهتر از روز جمعه باشد و چون مرغان در روز جمعه به يكديگر برميخورند سلام مى‏كنند و مى‏گويند امروز روز شايسته‏اى است، و بسند معتبر از حضرت‏صادق‏عليه السلام منقول است كه هر كه روز جمعه را دريابد بايد كه بكارى بغير از عبادت مشغول نگردد زيرا كه در آنروز خدا گناه بندگان را مى‏آمرزد و رحمت خود را بر ايشان نازل مى‏گرداند و فضايل شب و روز جمعه زياده از آن است كه در اين مختصر ذكر شود.
